Båŋkagädde
¶Mån galgav mujjtalit såmes dulutj giehtov, mav mån mådde bálen gulliv iehtjan áhtjest ja tjidtjájjást, gu mån lijjiv mánnán.
Dat subtsas lä dajst Vuona lándajst, gunne tjidtjáhká sáme dålen juhtin ja gesijt urrun.
Ja dan dihta mån dav mujjtájiv tjállet, gu del giesse lä ruvvaj båhtemin.
Lij såmes sábme mij pruvvkuj giesen jåhtet Stuormon Vuona rijkan.
Da lin ber gålbmå almatja, dat sáme bundi, suv áhkká, ja såj inijga aktav niejdav.
Dä lij del giesse, ja gåhte lij del dan Stuormo vággen.
Ja iello guodoj dajn grásse báhkojn ja dan vággen jåhkågáddev.
Dä vuällgeba da guoktes vulus Vuonan vádtset, ja dat näjjda báhtsá iktuk gåhtáj ielov vuäjdnet.
Da guoktes årojga Vuonan mådde biejve, ja gu dä vist bajás vádtsájga, ja gu budijga gåde vujdnusij, dä vuäjdneba såj, ahte iello lij gujt gåde guoran livan.
Såj vädtsijga.
Ja gu dä gåde lahka budijga, mav såj dä ässká ådtjojga vuäjdnet?
Dat iello, mav såj jähkijga lij livvademin — dat lij galle urrum livva iello. Men mij lij sjaddam dajna ielojn ja niejdajn?
Såj vujnijga, ahte näjjda lij tjuhkkim ielov ja mannam gåde guorraj ja livudahttám ielov ja állgám áldojt båhtjet.
Ja gu lij båhtjemin, dä lij átjárájjde jala ájjárájjde tsábmestam dav livva ielov ja båhtjejniejdav jámas.
Åbbå sijda iello ja almatj vil aj fieraj dasa dan gäddáj.
¶Ja ie lam báhtsám ienap buhtsu viessot, gu da ma lin ullgulin guohtomin jala “skånårdemin” — nåv gukkte mija váren pruvvkujin hållåt, ja da ie lam ienap gu nagan nälljelåk hägga.
¶Dan guakktásij sjaddaj lussis vájves ja umårredis giessebiejve.
Näjjda lij håhkkånam ja gájka iello láttkanam, ahte såj iebá máhttám jåhtet.
Ja dat rájest guhttjun dav gieddev Båŋkagädden, man nala lij åbbå sijjda iello ja näjjda átjárájdest tsábmestuvvum jámas.
¶Mån aj mujtáv muv mánnábálest, ahte vuoras almatja giesen, gu galgajme ielov rejdnuhit, tjårrgå vágodin, ahte gåsse átjárájde lä mannamin, dä ij galga bádjat ielov tjåhkånit jala livudit ájnát dibbdet suajbma ja luoboj guohtot, dasak rájjde vássá.
Ja ij lä gallgam stivvrit ielov nievres iednamij, gånne lä bákte ja juova ájnát stivvrit jallga iednamij, gånne ij dárbahe iello tjåhkånit.
Ja almatj ietj, vajgu ájjá ahtselisrássjo båhtá, dä idtjij ådtjo rásjost báhtarit ja tjágŋat gärrgelába vuolláj, dat lij ullu tjårrgå vägudis, ahte ij dä navte ådtjo dahkat.
¶Dan Stuormo jågå birra lä vil ietjá dulutj mujjtulis mav da vuorrasa lä mujjtalam.
Dat lij vit ietjá sáme sijjda mij vit giesev pruvvkuj årrot Stuormo vággen.
Dan sijdan lij såmes näjjda — ja gåhte lij vággen.
Guokte lä da Stuormo jågå, stuor Stuormo ja unnep Stuormo jåhkå, ja da jågå gávnadeba såmes sajen mav guhttjun Skájjden.
Nåvte guhttju gunne jågå gávnadi.
¶Dä urru rássjo mådde biejve ja jågå dullvi — iedna tjáhtse sjaddaj.
Såmes åsse lij ielost mannam stuor Stuormo nubbe bielláj, ja dä sihtá dat näjjda vuällget rastá jågå ja vädtjat dav båtsojlahkev, men dat suv áhttje maj hållá ahte ij galga dan biejven vuällget gu jåhkå lä nav stuores.
Men näjjda idtjij gulldale, sån vulgij.
Vuostas bálen gal gälij rastá ja vuodjelij iello tjårrågav jågå rastá.
Ja dä galgaj sån ietj vist rastá mannat, men dä väldij jåhkå suv, ja såggoj näjjda dan jåhkåj.
Skájjde gietjen lij jåhkå tjasskám rubmahav gáddáj.
Ja bällin almatja råggev dan skájjdáj ja jávestin rubmahav dasa.
Men mådde jage dat rájest viessoalmatja gullin, gu dat näjjda juojgaj dan skájjte gietjen ja hålåj:
“Jågå skåvvå gul muv ber bieljeduhtij.”
Ja lerrin almatja dav vuolev ja lieradin buolvast buolvaj.
Subtsas átjárájde birra
¶Dav lä muv tjidtjájjá mujjtalam.
Lij såmes sábme mij iktuk urudij ja gulijt bivdij.
Gådátjav inij gånne viesoj.
Såmes bálen gu lij iktuk gåden, dä båhtá sisa gåhtáj amas stuorra ålmáj, men nubbe juolge lä ånep.
Nubben giedan lä stuorra ruovdegárre ja didno ja nubben giedan stuorra vähttjer.
Ja dä hållá sábmáj:
“I dä del dån muv dåbdå?”
Sábme balláj ja vásstedij ahte idtjij sån dåbdå.
Dä hållá dat stuorra ålmáj:
“Mån lev del dat átjárájjde.
Gu gullabehtit mån lev mannamin, dä tsábmáv dajna vähttjerijn dan ruovdegárráj, ja gu diddnuj tsábmáv dä aldagastáv, ja rássjo båhtá dasste, gu gárest lijjkiv tjátsev.”
Ja dä vit hållá:
“Gu gullabehtit mån läv båhtemin, dä ehpit ådtjo akktagav dahkat jala barrgat, ájnát verrtibihttit vuärrdet dasak mån lev mäddel mannam.
Mån iv vuogahe, ahte dija gallgabehtit naganav dahkat, gu mån lev minnulagan.
Dav galga dån hållåt gájka ietjá almatjijda.
¶Ja dä mån aj mujtáv, ahte dulutj vuoras almatja lin nåvte mårága mánájda, jus idtjin sjávot åro, gu átjárájjde jala “Balv-ájjá” lij mannamin.
